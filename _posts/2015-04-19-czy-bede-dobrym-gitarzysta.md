---
layout: post
title: "czy będę dobrym gitarzystą?"
date: 2015-04-19 00:30:00
category: inne
tags: [motywacja, wena]

description: "Z tym wpisem nosiłem się już od dosyć dawna. Temat zaczął się od momentu kiedy rozpocząłem naukę gry na gitarze, a nasilił się trochę po moim wywiadzie z Piotrem Bukartykiem. Teza brzmi, że tak naprawdę talent czy wena są marnym wymysłem ludzi, a sekret na sukces leży w czymś innym."
excerpt: ""

---

{% include JB/setup %}

Z tym wpisem nosiłem się już od dosyć dawna. Temat zaczął się od momentu kiedy rozpocząłem naukę gry na gitarze, a nasilił się trochę po moim wywiadzie z Piotrem Bukartykiem. Teza brzmi, że tak naprawdę talent czy wena są marnym wymysłem ludzi, a sekret na sukces leży w czymś innym.

No dobra, bo zaraz będą ataki, że do niektórych rzeczy trzeba mieć predyspozycje, bo inaczej kaszanka z ogórkiem i musztardą po obiedzie. Oczywiste, że jeśli nie jesteśmy stworzeni do śpiewania, a nasz głos przypomina rechot żaby to ciężko będzie o karierę w metalowej kapeli. Prawdę mówiąc bardzo rzadko są sytuacje, kiedy pewne nasze cechy wpływają na nasz proces twórczy czy naukowy. Z drugiej strony warto pamiętać, że w USA prezydentem jest ktoś o innej karnacji niż większość.

1) Rodzice.
===========

Bardzo ważnym elementem naszego rozwoju jest to, co się dzieje z nami za dziecka. Wiadome jest, że małe dzieci uczą się znacznie szybciej i łatwiej przyswajają wiedzę niż starsze jednostki, więc jeśli za młodości trafi do nas więcej informacji - tym lepiej dla nas. Wynika z tego, że warto próbować w dzieciach zasiewać wiele zalążków idei czy zainteresowań, aby miały dobry podkład dla przyszłości. No ale bez przesady!

I to tyle z rzeczy, które nie zależą od nas.

2) Wena nie istnieje.
=====================

Kolejnym punktem, który może być nawet pierwszym, nie będzie nic o wrodzonym talencie. Krótko mówiąc - ćwiczenie czyni mistrzem. Nie ma osób, które bez lat nauki osiągnęły sukces.

Chcesz dobrze grać? Graj dużo. Chcesz pisać dobre teksty piosenek? Pisz ich dużo, nie czekaj na wenę. Prostszy przykład? Chcesz dobrze gotować - gotuj dużo, chcesz znać język obcy - ćwicz go, najlepiej na żywym organiźmie.

W trakcie wywiadu Piotr Bukartyk powiedział, że nie uznaje istnienia czegoś takiego jak wena. Pisze co czwartek teksty piosenek, bo musi, w końcu za to mu płacą, i tylko w ten sposób udaje się z wielu setek propozycji wybrać kilka, które trafiają na krążek i bez potrzeby na wielomilionowe kampanie trafiają na szczyt list przebojów.

Tak samo jest ze wszystkim i wszystkimi. Jeśli chcesz być w czymś dobry to nie szukaj w sieci porad jak to robić, ale weź się do roboty i rób tak długo, aż będziesz mieć dość, a następnie nie odkładaj na bok, ale następnego dnia powtórz cały proces. Cały czas w kółko, aż dojdziesz do etapu, z którego będziesz zadowolony. Wtedy na chwilę uciesz się i powróć do procesu ćwiczeń, bo jeśli nie idziemy do przodu to nie stoimy, ale cofamy się.

Wiadomo, że niektóre rzeczy przyjdą nam łatwiej, inne trudniej, ale wynikają one głównie z tego, że wcześniej już poczyniliśmy pewne kroki nawet jeśli o nich nie wiemy. Gdyby osoba, która całkiem nie miała kontaktu z komputerem poświęciła na niego tyle czasu, co obecne młode pokolenie za młodu to też sprawnie by nawigowała się po fejsbóku i reszcie Internetu, a może nawet została dobrym programistą.

3) Nie jestem specem od motywacji.
==================================

Nie, na koniec nie zaproszę na szkolenie z technik jak lepiej ćwiczyć naukę gry czy uczyć się nowych języków. Nie zaoferuję kursu przyspieszonej nauki. Jestem po prostu zwykłym chłopakiem, który uważa, że to, co ma, kupił sobie nie super zdolnościami, ale godzinami ciężkiej pracy.

