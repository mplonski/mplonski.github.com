---
layout: post
title: "hackerspace - wrażenia z pierwszej wizyty"
description: ""
category: relacje
tags: [IT, hackerspace, warszawa]
---
{% include JB/setup %}

Na zdjęciu poniżej widać hackerspace w Baltimore.

<img src="/assets/images/2013/5-hackerspace-baltimore.jpg" alt="hackerspace w Baltimore" />

1) Czym jest hackerspace?
-------------------------

Każdemu, kto nie zna tego słowa, najpewniej kojarzy się ono z salką z nerdami siedzącymi przed monitorami, naparzającymi w klawiaturę i łamiącymi zabezpieczenia banków oraz amerykańskich służb specjalnych, włącznie z bazą kanapek McDonalda.

Tak naprawdę hackerspace jest czymś zupełnie innym. Najpierw muszę Was zmartwić i zmienić Waszą definicję słowa 'haker'. Nie chodzi tutaj o łamanie zabezpieczeń światowych organizacji, ale o coś zupełnie innego. Ustawcie sobie, że tak naprawdę osoby łamiące zabezpieczenia to crackerzy. Zachęcam Was do przeczytania najpierw [kim jest hacker](http://www.ap.krakow.pl/~raj/hacker-howto.html). Hackerspacy są to właśnie miejsca spotkań osób, które są zafascynowane ruchem hackerskim. Tak najłatwiej to opisać nie rozpisując się na wiele stron.

2) Gdzie trafiłem?
------------------

Jako, że mieszkam w Warszawie, [pewien ktoś](https://twitter.com/marsjaninzmarsa) namówił mnie na odwiedziny [miejscowego hackerspacu](https://hackerspace.pl/). Samo dojście do lokalu już wprowadza nas w ciekawy klimat. Wchodząc do budynku wygląda to jak normalny obiekt kulturalny, ale już po chwili kierujemy się do piwnicy, gdzie jedynie zasadą jest [follow the white rabbit](http://www.youtube.com/watch?v=Smwrw4sNCxE). Tym razem jednak białe króliki rozlokowane są na ścianach i to po nich dążymy do drzwi wejściowych.

3) Hackerspace od środka.
-------------------------

Po wejściu nie spotkamy widoku znanego z eleganckich biur coworkingowych. Wyglądem przypomina to typowy garaż, w którym narodziły się niektóre ze światowych projektów, a jednocześnie naprawialiśmy w nich pożyczoną szwagrowi kosiarkę. Warszawski hackerspace posiada wiele sal, z których aktualnie 4 (albo 5, nie pamiętam dokładnie) jest ogarniętych i przystosowanych do pracy, a pozostałe czekają na swój dalszy los.

Każda sala jest urządzona w innym celu. Jedna jest miejscem na całą infrastrukturę serwerową, inna jest dla pracy bardziej elektronicznej (małe układy, trochę miejsca na biurkach dla laptopów), inna do pracy typowo hardwarowej (cięcie większych rzeczy, hardware typowy dla cięższych prac), inna bardziej do wypoczynku (kanapa, kuchenka, itp), itd, itd... Na odkrycie co jest w każdej sali należałoby spędzić bardzo dużo czasu. Można w nich spotkać naprawdę różne rzeczy poczynając na częściach mechanicznych, poprzez drukarki 3d, które mogą same wydrukować swoją kopię, a kończąc na dronach czy własnoręcznie wykonanych trackballach.

4) Z czym to się je?
--------------------

Zazwyczaj ludzie przychodzą, aby, mając dostęp do miejscowej infrastruktury, korzystając z obecnego towarzystwa, spokojnie popracować. Nie ma tutaj znaczenia, czy właśnie piszą nowy system operacyjny czy naprawiają mikrofalówkę, zawsze znajdą inne osoby zainteresowane tym tematem i chętne do pomocy lub wspólnego wykonania projektu. Klimatu panującego na miejscu nie da się opisać, najlepiej samemu odwiedzić takie miejsce.

5) Podsumowanie, czyli co dalej.
--------------------------------

Sam zastanawiam się nad tym czy nie wesprzeć warszawskiego hackerspacu, a tym samym otrzymać dostęp do lokalu, infrastruktury, pomocy innych i atmosfery 24/7. Na razie prawdopodobnie będę odwiedzać to miejsce raz na jakiś czas przy okazji dni otwartych, które odbywają się w czwartki, i zawsze towarzyszą im jakieś z góry ustalone tematy. Wiem, że odbywają się też lekcje rysowania, ale to jednak nie dla mnie :-)

Na sam koniec polecam Wam, aby odwiedzić hackerspace w Waszym mieście (o ile jest) i na żywo zobaczyć jak to wygląda od kuchni. Dużo informacji możecie znaleźć na [międzynarodowym wiki o hackerspacach](http://hackerspaces.org/wiki/).

foto: [flickr](http://www.flickr.com/photos/raster/8360714381/)

