---
layout: post
title: "pakowanie na 2 dni"
date: 2014-03-30 15:00:00
category: wyjazdy
tags: [pakowanie, plecak, góry]

description: "O ile pakowanie na 2 dni przy wyjeździe do cywilizacji jest dosyć proste to jeśli jedziemy w góry czy lasy - temat zaczyna być problematyczny. Bardzo często nie wiemy jakie warunki nas czekają, więc bierzemy dosłownie wszystko, co może być nam potrzebne, a w rezultacie wykorzystujemy bardzo małą część naszego bagażu, który codziennie targamy na plecach."
excerpt: "/assets/images/2014/36-plecak.jpg"

---

{% include JB/setup %}

O ile pakowanie na 2 dni przy wyjeździe do cywilizacji jest dosyć proste to jeśli jedziemy w góry czy lasy - temat zaczyna być problematyczny. Bardzo często nie wiemy jakie warunki nas czekają, więc bierzemy dosłownie wszystko, co może być nam potrzebne, a w rezultacie wykorzystujemy bardzo małą część naszego bagażu, który codziennie targamy na plecach.

<a data-lightbox='img' href='/assets/images/2014/36-plecak.jpg' title='zawartość plecaka na 1-dniowej trasie, szkolenie SKPB Warszawa'><img alt='zawartość plecaka na 1-dniowej trasie, szkolenie SKPB Warszawa' src='/assets/images/2014/36-plecak.jpg' /></a>

1) Sprzęt na sobie.
-------------------

Ubranie to element wyposażenia, który zajmuje najwięcej miejsca (zimą) i rywalizuje o to z jedzeniem. Należy pamiętać, że **całe ubranie powinno być zdublowane** (dosłownie całe) - szczególnie zimą - wtedy zmoczenie ubrania może być bardzo niebezpieczne.

Zaczynamy od dołu. **Buty powinny chronić kostkę**, aby przy niefortunnym postawieniu stopy mieć szansę na dalszą swobodną wędrówkę. **Bardzo dobrym zwyczajem jest zabieranie sandałów** - wygodne są zarówno przy dłuższych etapach asfaltem, na zmianę do środka transportu (np. noc w pociągu) czy przy przekraczaniu rzeki. Dają sporo dla odpoczynku stóp :-)

Do środka butów wchodzą **skarpetki**. Przy wyjeździe 2-dniowym prawdę mówiąc nie ma zbyt dużej potrzeby brania kilku par - latem można zabierać po prostu 1 parę zapasową (jednocześnie na powrót). Zimą lepszą opcją są 3 pary - jedna na sobie, jedna na zapas, jedna na powrót.

Powyżej skarpetek, a poniżej spodni, znajduje się **dosyć ważne wyposażenie, czyli stuptuty**. Latem przydają się głównie przy ochronie spodni od błota, ale zimą mają znacznie większe znaczenie. Z jednej strony blokują śnieg przed wpadaniem do butów i nogawki, a z drugiej dzięki nim będzie dużo cieplej - blokują wpadanie zimnego powietrza od dołu spodni.

Nad stuptutami mamy spodnie, warstwy pod spodniami i bieliznę. **Spodnie nie mogą być jeansowe ani podobne** - w przypadku deszczu będziemy bardzo tego żałować, szczególnie zimą, kiedy mokre ubranie potęguje poczucie zimna. Najlepsze są spodnie specjalistyczne do turystyki - na pewno muszą być wodoodporne, zimą dobre są narciarskie. Nie mogą być ani za luźne, ani zbyt przylegające do ciała. Latem spokojnie można brać krótkie spodenki - chyba, że idziemy w krzaczastym rejonie, wtedy nasze nogi mogą tego żałować. **Warstwa ciepła pod spodnie** też nie może być za ciasna - inaczej możemy liczyć na otarcia i problem np przy założeniu opaski na kolano. **Bielizna** - tak samo jak skarpetki.

Wyższą warstwą są **bluzki, podkoszulki, windstoppery, itd** - ogólnie wszystko na klatę. Prawdę mówiąc nigdy nie miałem na sobie podkoszulka na takich rajdach, a najbliższą ciału warstwą zawsze była koszulka. **Bawełna odpada** z tego samego powodu co jeansy - mokre są bardzo niesprzyjające wędrówce. Jeśli chodzi o dalsze warstwy to zalecaną opcją jest posiadanie softshella i kurtki przeciwdeszczowej. Zimą przy niskich temperaturach mogą przydać się dodatkowe warstwy.

Jeśli chodzi o **moje wyposażenie** to od dawna używam następującego zestawu - **kurtka rowerowa sportowa (Rogelli, modelu nie pamiętam), kurtka przeciwdeszczowa, polar jako zapas**. Dzięki takiemu zestawowi mogą chodzić zarówno przy normalnych temperaturach (sama bluzka), jak i przy średnich (polar), tak samo jak przy niskich (kurtka rowerowa) i bardzo niskich (rowerowa + przeciwdeszczowa).

Idąc dalej w górę dochodzimy do głowy i szyji. Nieodpartym elementem wycieczek jest **buffa** - latem tylko letnia (cienka), zimą - letnia i zimowa (grubsza, bardzo ciepła). Trzeba też trochę z tym uważać - założenie ciepłej buffy i kurtki rowerowej u mnie musi oznaczać co najwyżej -15C - jest to bardzo ciepły zestaw. Oczywiście można stosować także zwykły **szalik**. Na samej głowie - **czapka** (zimowa lub letnia). Jeśli jest zimniej, jest wiatr - **kominiarka i gogle**. Mogą przydać się też **okulary przeciwsłoneczne** - zarówno latem, jak i zimą (odbijające się promienie od śniegu).

Odchodząc trochę na bok dochodzimy do rąk - **rękawiczki**! Ja osobiście lubię jednopalczaste, ponieważ te tradycyjne po chwili są całe porwane. Do tego w jednopalczastych jest trochę cieplej. Moim ulubionym zestawem są rekawiczki windstopperowe + polarowe do środka. Taki pakiet zapewnia nam komfort termiczny na każdą pogodę.

2) Sprzęt w plecaku.
--------------------

Prawdę mówiąc **mało sensowne jest branie wszystkiego, co może się przydać** - odnotowane zostały przypadki, że na trasę bez dostępu do prądu niektórzy brali lokówki czy prostownice...

Ważny oczywiście jest sam **plecak**. Jeśli wybierzemy model zbyt mały lub bez dobrego systemu nośnego to wędrówka będzie dosyć bolesna. Ważne jest, aby na zewnątrz **dało się przyczepić pionowo dodatkowy sprzęt** - na przykład karimat czy namiot. Poziome doczepienie karimaty utrudnia poruszanie się w wąskich przejściach. Pakując rzeczy wszystko należy wszystko **zabezpieczyć przed wodą**. **Rozkład rzeczy z uwagi na ciężar** jest wszędzie w sieci, więc nie będę go powtarzać.

Zacznijmy od rzeczy do spania. Jeśli śpimy w schroniskach to przydatny jest **śpiwór oraz karimat**. Z ostatniego możemy zrezygnować jeśli pewne jest to, że dostaniemy łóżko. W przypadku noclegu na dworze mamy dwie opcje - **namiot lub płachta biwakowa** (niektórzy preferują hamaki). Płachtę warto brać zawsze nawet przy noclegu w schroniskach - na tak zwany wszelki wypadek albo jako ceratę pod kanapki.

Jesli już możemy rozbić obóz to warto pomyśleć o **kuchni**. Tutaj są dwie opcje - **kuchenka gazowa bądź zestaw do ognisk**. Do obu dochodzi obowiązkowo **kilka zapalniczek** (jedna lubi się skończyć). Jeśli chodzi o ogniska to mamy do wyboru albo świeczki, albo podpałki do grilla w kostkach. Ciekawszą opcją są świeczki, które jednocześnie można przeznaczyć np na oświetlenie czegoś, z kolei podpałki są dużo bardziej bezpieczne - przy 3 podpałkach kostkowych rozpalimy nawet przy bardzo złych warunkach. Dodatkowo przyda się **poddupnik**, czyli zazwyczaj kawałek karimaty - można na nim usiąść na ziemi, a także pomóc sobie przy rozpalaniu ogniska.

Skoro już mamy ogień to warto mieć w czym zrobić pożywienie. Tutaj bezapelacyjnie od lat wygrywa **stalowy kubek i menażka**. Kubki można dostać już od 3zł w dużych marketach (pojemność 0,5l) - przy okazji można w samym kubku zrobić coś na ogniu - spróbujcie w plastikowym ;) Do menażki przydatny bywa **chwytak potocznie zwany dziwką**. **Przykrywka do menażki** może służyć za patelnię. Możemy wziąć 2 menażki jeśli będziemy gotować coś bardziej zaawansowanego na 2 "palniki".

Niektórzy twierdzą, że idąc do schroniska nie potrzebujemy tego sprzętu (menażek) - czasem nie ma takiej potrzeby. Ja jednak mimo warunków **zawsze wolę brać swoje na zapas** - w schroniskach dzięki temu można samemu coś ugotować i nie korzystać z lokalnej zastawy jeśli jest w użyciu. W terenie...  po prostu przydaje się ;) W chatkach studenckich też często wygodniej będzie używać własnej zastawy niż czekać aż zwolni się ogólna, o ile taka jest.

Do jedzenia przydają się też **sztućce**. Wystarczą spokojnie **łyżka i nóż**, więcej nie trzeba. Naprawdę, da się obejść bez widelca - chyba, że będziemy gotować coś bardziej zaawansowego, czyt. chce nam się nosić słoiki i robić normalne obiady. Mimo wszystko schabowego na kapuście też da się obsłużyć samą łyżką i nożem.

Kolejnym elementem wyposażenia jest **sprzęt awaryjny**. Do wspomnianej już **płachty biwakowej** (15zł w marketach budowlanych) przydaje się **dobrze wypełniona apteczka** i **zestaw do rozpalnia ognisk**. Polecam poszukać w sieci normy wypełnienia apteczek - jest tam dużo przydatnych informacji. Obowiązkowa jest **folia nrc**, która może nas uratować w pewnych sytuacjach. Warto pamiętać o zapasowych ubraniach!

Kiedy już nastanie noc to nieodzowna okazuje się **latarka**. Wygodnie jest mieć zestaw **czołówka + druga, mocna latarka**, która jednocześnie funkcjonuje jako zapas. Do obu latarek - dużo zapasowych baterii.

Po dotarciu do miejsca noclegu możemy mieć ochotę wziąć **prysznic**. Wtedy - **ręcznik, coś do mycia siebie, coś do mycia zębów**, inne. Jeśli nocleg jest na dziko lub nie ma warunków do kąpieli - można olać ten punkt. Warto jednak mieć mimo wszystko mały ręcznik, na przykład na wypadek przekraczania rzeki.

Ze spraw ważnych - **dokumenty, pieniądze, mapy, komórka, kompas, zegarek**. Do dokumentów warto dodać **kartę EKUZ**, w pieniądzach warto pamiętać o **zapasie w euro** / innych jeśli kręcimy się w pobliżu granicy. **Mapy koniecznie należy laminować**, aby deszcz i złośliwy kolega nic jej nie zrobił. **Komórkę naładować i wyłączyć** - nie ma nic gorszego niż stałe szukanie sieci, które w górach jest normą i szybko rozładuje baterię. Wiadomo, że **zawsze jak trzeba wezwać pomoc to bateria jest rozładowana**. **Kompas** przydaje się do nawigacji - warto mieć też zapasowy. **Zegarek** przydaje się do planowania trasy i kontroli gdzie jesteśmy - komórka w końcu jest wyłączona i w plecaku :-) Piękne widoki często powodują, że tracimy poczucie czasu i możemy mieć problem z realizacją trasy.

Wyposażeniem dodatkowym, którego część osób nie uznaje, są **kijki trekkingowe**. Nie do nordic-walkingu, ale do zwykłego łojenia po górach. Przydają się nie tylko dla starszych osób, ale dla wszystkich - szczególnie na zejściach i podejściach. Warto je mieć także w momencie przechodzenia przez rzekę czy pokonywania ciężkego fragmentu terenu.

3) Wyżywienie.
--------------

Ważnym elementem wędrówki jest wyżywienie. Ja jestem wyznawcą normalnego jedzenia, które nie bazuje na zupkach chińskich.

**Śniadanie musi być energetyczne.** Do kubka herbaty powinniśmy dodać sporo kanapek, w tym trochę na słodko - da to sporo siły. **Ja bardzo lubię gorącą czekoladę**, która nie waży dużo (wersja w proszku), a daje sporego kopa energetycznego.

**Posiłek ciepły może być zarówno w środku dnia, jak i wieczorem**, jeśli będzie opcja gotowania w schronisku (ale musi być!). Standardowym zestawem jest makaron / ryż i kiełbasa z sosem oraz dodatkiem (groszek, kukurydza). **Jednym z moich ulubionych dań jest makaron z serem feta i przyprawami** - daje bardzo dużo energii i wystarczy jedynie zrobić makaron. Tutaj należy eksperymentować i pamiętać, że wszystko będziemy nosić ze sobą, więc słoiki są fuuu :) (Lemat: Suma rzeczy jadalnych daje rzecz jadalną.)

**Ostatni posiłek to także zazwyczaj danie kanapkowe.** W przypadku rajdów zorganizowanych często może być tak, że w środku dnia jedynie przekąsi się coś kanapkowego, a dopiero wieczorem każdy sam będzie mógł zrobić coś na kuchni. Kwestia uzgodnienia z prowadzącymi. Ja osobiście wolę ciepły posiłek w środku dnia, chyba, że wieczorem ma się dostęp do wygodnej kuchni. Zimą - oczywiście ciepłe danie na noc. **Jeśli jest na zimno - można zrobić np gluta** (czyli kisiel), aby coś było też na ciepło.

Między posiłkami warto mieć ze sobą **słodycze lub inne szybkie pożywienie** (kabanosy?) - dodają sporo energii w marszu. Jeśli mowa o wyżywieniu to warto wspomnieć o **napojach** - **w trakcie wędrówki należy pić dużo, min 4l dziennie**. Dobrą opcją jest **herbata w termosie** (nawet jak jest ciepło) i **woda w 1,5l butelce** - w razie możliwości warto ją uzupełnić.

4) Inne.
--------

Są osoby, które na rajdy biorą grube książki, inni laptopy, inni suszarki do włosów... ja temu mówię nie. Na moich wyjazdach zazwyczaj nie ma ani prądu, ani czasu, aby zagłębić się w coś do czytania. Jak ktoś bardzo chce to oczywiście można wziąć coś do czytania (przewodnik?) czy (tutaj osobiście dopuszczam) instrumenty muzyczne :) Z elektroniki oczywiście można zabrać aparat fotograficzny.

5) Sprzęt a pogoda.
-------------------

Jako, że **w górach nie ma pór roku**, warto być przygotowanym na wszystko. Zimą bierzemy pełen sprzęt, jesieną sprzęt jesienny i zimowy, itd. Warto po prostu mieć na tyle dużo, aby w przypadku załamania pogody móc przetrwać. Oczywiście latem nie ma sensu brać kurtkę puchową zimową, ale warto być przygotowanym na temperaturę niższą o 10C od planowanej czy duży wiatr na połoninach...

Oczywiście należy dopasować sprzęt do panujących warunków - przy 5km trasy dziennie nie ma potrzeby brania większości sprzętu. W tym wpisie mowa była o typowych wycieczkach górskich na weekend. Mimo wszystko pakiet awaryjny powinien być zawsze w plecaku.

6) Podsumowanie.
----------------

Wyjazdy dwudniowe, czyli zazwyczaj weekendowe, są bardzo popularne wśród turystów. Możemy krótko odpocząć na pracy czy szkoły, a jednocześnie na szybko złapać trochę lepszego powietrza. **Oczywiście ten wpis nie jest biblią turystów** i każdy z czasem sam dojdzie co dla niego jest najlepszego.

PS. Wyjazd w piątek wieczorem i powrót w poniedziałek rano to też wyjazd 2-dniowy!

foto: własne

